---
title: "Te, grönt och svart, en civiliserad dryck"
date: 2002-05-06T19:59:00+02:00
lastmod: 2017-05-22T16:28:16+02:00
author: "Fredrik Jonsson"
tags: ["globalisering"]
aliases: ["node/146"]

---

Jag har för vana att alltid bjuda mina gäster på en kopp te, det känns civiliserat. I Kina och andra delar av Asien är det ofint att direkt börja diskutera affärer och liknande. Först tar man en kopp te, hämtar andan och pratar artigt om allmänna spörsmål.

Kommer man till ett möte uppjagad och arg finns det risk att man säger oöverlagda saker, hårda ord som stör harmonin. Bättre då att alla får tillfälla att tänka över det hela en extra gång, över en god kopp te. Detta är en av många anledningar till att jag gillar Asien.

> Hoppet är som socker i te, hur litet det än är genomträngs hela drycken av sötman. –  Kinesiskt ordspråk

Själv dricker jag framförallt följande tre olika tesorter. Järnekste, en typ av grönt örtte. Japansk grönt te som vänner skickar till mig, en mycket god sort som jag tyvärr inte kan läsa namnet på. Det enda svarta te jag dricker är Darjeeling som jag köper själv på plats. Grönt på morgonen och till maten, svart till kvällen.

> Om du är kall värmer dig te; om du är varm svalkar dig teet; om du är nedstämd så muntrar teet upp dig; om du är orolig så lugnar teet dig. – William Gladstone
